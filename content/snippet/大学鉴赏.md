---
title: "大学鉴赏"
date: 2021-04-12T10:09:13+08:00
draft: false
---

昔梅月涵先生论大学，谓之“非有大楼之谓也，而有大师之谓也。”然百年以降，但见琼楼叠作，玉宇横张，凤凰未至而梧桐锦翠，大师寥落而大楼绮巍。呜呼！本末其乖矣。放眼今天下也，鲜见有一校焉，矢志乎擢崇良俊，恳切以人文相教。余窃念自幼知道理于孔孟，受文法于桐城，有担负也，将与斯文而起之。且余长太息夫古道之不传，而大学之本荡乱，无一日不恨予小子襟抱之不开。遂殚精沥血，诚意发心，谨将平生于朱子所撰《大学章句》所思所想，笔之成文，以彰于世，虽一字一句，亦不敢不竭尽愚诚。

 

子曰：“听讼，吾犹人也，必也使无讼乎！”《大学》解之曰：“无情者不得尽其辞，大畏民志，此谓知本。”是故凡事皆须得其本矣。然则《大学》书之本何也？曰：“在明明德，在亲民，在止于至善。”又曰：“格物、致知、诚意、正心、修身、齐家、治国、平天下。”是即朱子所谓“三纲”“八目”也。或问二者孰为其本之真邪？曰：皆是也。何则？以其同出而异名耳。大学以“明明德”为体，而“格致诚正”为筋骨，“修身”为皮肉；以“亲民”为用，而“齐治平”为外象，“知止、定、静、安、虑、得”为内因；若夫知止以求至乎至善之极者，乃《大学》之血脉脏腑也。由是可知“三纲”“八目”，其实一也。昔者仲尼语曾参曰：“吾道一以贯之。”参素敏达，且治学乎久，尔时福至心灵，豁然解悟夫子之道。门人弟子未达而问，答曰：“忠恕而已矣。”忠者，尽己也；恕者，推己也。其时周室渐衰，诸侯无义，人心颓坏，风俗漫佚。曾子恐于道失其传，故书所学以遗后世。又思仲尼生时，闻其教者且难得其指，乃不厌其烦，谆谆叮咛，反复致意，宏廓夫子之道为《大学》之千余言。后生当审乎此，由博返约，直达其本，不可以其恢弘而忘精义也。

 

然则是乃大学之精义乎？曰：“不。”粤若稽古，贤者之志无非在乎“致君尧舜上，再使风俗淳。”“风俗淳”者，《礼运》之“大同”也，《春秋》之“太平”也。然论者繁，而成者鲜。以神农氏之远，或可以见。至于五帝也者，轩辕习用干戈，唐尧放诛凶恶，虞舜叛者十国。有夏则禹传子启，时生产始有余，私有物遂有矣。于是乾者穷极奢豪，放浪无节；坤者倒悬泣血，苦于水火。徂尔虽或有文景贞观之治，然十六七皆据乱世也。且三皇之时，人类进化之初，心智未开，所欲不过饮食男女，是与童蒙无异，言其质朴敦厚或可以已，然言其乃太平盛世，恐其差矣。由是观之，“风俗淳”之于人类，犹如昙花之一见，“大同”之于人类，岂亦非“大梦”也哉！而何为其然也？马克思谓此乃生产力不及所致，晚生实不敢苟同。使千秋之后，万物富足，百姓所欲，俯仰即至，若是则生产力不可谓之不高矣，然其为大同乎？曰：“不然。”若有人振起而欲王，则必有抵抗者，两相攻守，生灵将复罹难。是以人心之欲未去，则天下大同不至。圣人见此，乃作而教，期于苍生皆能至善，如是则虽泥沼寒霜之地，亦可以为太平之所。此之谓《大学》之精义也，欲天下之大同也。

 

既知《大学》之精义，而今不见大同者，何也？曰：以其能知而不能行也。知者一也，修己以治人也；行者不知其几千万也，然成者可以数也。宋明之际，程朱理学及陆王心学各自门下，无人不以明明德为吾志。两派皆知为善且用力深尽，久或有得，自以为妙，忽见他人修行之法有别于己，遂目其为异端，攻之不遗余力，乃或甚于仇雠。百代之下，为学者笑，则何益矣？理学、心学之别其著者，乃“格物致知”一节。反复思之，其实一也。程朱学问在即凡天下之物以穷其理，是则伏羲象天地、类万物而作八卦之旨也，乃亘古不刊之论，又何疑诸？阳明少时，格竹无果，此特其学力尚浅耳。囊者白香山尝赞竹以“本固”“性直”“中空”“节贞”，而后世多与之，此皆格竹有得者也。夫诗长于比兴，易以化物成经，此皆格物而能致知者也，岂因阳明彼时之未达而遽可非也！至于心学因是另辟蹊径，训格为正，言致良知，而能有资后学，利惠民萌，此亦《大学》包罗万有所致也。程朱门人能容万物而不能容一心，陆王子弟虽知心物、理欲为一，而不明其所谓“格物”即理学之“去人欲”，其“致良知”即理学之“存天理”。此亦《大学》不善读者错解之所致也。哀乎痛矣！执见而误道也！至若其余“诚正修身”明明德事，二派之争，大抵如此，兹不赘述。

 

右者且为心物、理欲之异同，意见之争尚为少也；理学、心学且为儒家流派之分支，意见之争尚为少也。然至于内圣外王进退行藏之节，则诸子百家蜂起而争鸣矣，其尤者乃儒释道也。余于学校读书至此，每见课本言儒家治世，释家出世，而黄老之流逍遥于世云云。此则三教之皮毛也，世间迂士腐儒之陋论耳。试问文殊普贤何尝不入世以度人？世尊诞时，七步生莲，此非“出淤泥而不染”救世之大慈悲心而谁何？其岂但知山清水秀耶？儒家虽自强不息，心存君国，然亦有“避者七人”之赞，及夫“舍之则藏”之志。其岂但知朱门紫绶耶？三教之行止无定也，皆因时而易之，其岂有拘泥耶？是方为《大学》之教君子也：未达则修身齐家，达则治国平天下，如此而已。而以吾所观察，后世之好儒者，盖皆干禄从仕之徒；好道者，盖欲卜命养生之辈；而好佛者，则大抵为求来生福报与今日偷闲而已。“言悖而出者，亦悖而入；货悖而入者，亦悖而出。”善读书者玩味之，当知是已堪破名利、命理之事。是以益知“忠臣出于孝子，仙佛始于忠义。”而悟三教其实一也。

 

三教虽能同，然中西不能无异。西人常笑吾国古代政治，视之为腐朽落后，此大谬矣。其人之政也，刑法为纲，利益为本。吾国则不然，教化为纶，而以义为本。前者之国，乃犴狱所生，静处亦忧患乎法律；后者之国，则家庭所化，乱时亦珍重乎情谊。老子云：“失道而后德，失德而后仁，失仁而后义，失义而后礼。”李宗吾更相发明之，曰：“失礼而后刑，失刑而后兵。”又曰：“失者，乃演化之谓也。”由是可知其人之学说第吾国之流弊也。是以古之四大古国，唯华夏以存，此非幸也。《康诰》曰：“惟命不于常”，吾国之所以绵延不绝者，无他焉，《大学》所谓“惟善以为宝。”“善则得之，不善则失之”故也。或诘难曰：“然则近世何以惨淡屈辱如此？”答曰：“此乃前文‘知而不行’之弊也。”清廷素遭“复明”之军起义，及外寇侵华，民或有反戈者，何哉？以其不能善用儒学，惟能以之制人，而不能以之爱人，是以上下不得均齐。复常为令人蓄发留辨等事，好人之所恶，恶人之所好，拂黎民之性，菑故逮其朝，久辟而终为天下戮也。此则舍《大学》之本而为末者，其必不得善终也。

 

及清覆没而至民国前后，图强复兴之志辄流行于中华之士子矣。国人历遘阳九，自鸦片之战北，圆明园见凌隳，至洋务壮志不成，戊戌空余长恨，益知欲强吾国，其本不在物制，而在教育吾民。遂于其时现代大学频立矣。清华校长梅月涵见此，亦喜亦惧，乃谓大学“非有大楼之谓也，而有大师之谓也。”以诫世人，当知大学之本末，勿忘得之本矣。其时知之而行之者繁，故清华北大诸校引领风骚，为中流砥柱，是以学生运动、学术研究繁见且精矣，此则知《大学》之大学也。于今则不然，自商业化而后，外本内末者在处皆是。教者但欲学生能有一技之长，而不知授之以人情事理。则学生或业有精到也，而不知施之以有用，徒为口舌之工；或能有成于功业矣，然非以明德为基，乃以权谋巧变而致，蠹于社会；或有成且非不善矣，然但为自了，而无志于兼济天下，非关道之可行与不行，皆以一己之好而为行止，是器小矣，无曾于当世。如是之人，虽多，亦奚以为？是以百年以降，成气候者鲜矣。此谓《大学》之本不善知之弊也。

 

至于教人成行之法，则愈有不足也。由幼及长，吾侪无论方圆，皆以一物以制。吟诵墨帖，强教强学，亟以求成，罔顾其能。致令学生心不在焉，材不适教，所善者不得其用。《礼记•学记》云：“其施之也悖，其求之也佛。”如今日然，学生之得学也，其悖以入，亦悖以出。来之也疾，去之也速。如是之学，虽多，亦奚以为？是以百年以降，成鸿儒者鲜矣。此谓《大学》之本不能行之弊也。呜呼！何日能见有一校焉，矢志乎擢崇良俊，恳切以人文相教。人文者，可以知《大学》之本也；以之择才，可以行《大学》之本也。得见是者，则吾国人文幸也，大学之道其将复于斯乎！是以晚辈一陈其不敏，愿有以补益乎今日大学之阙。

 

或问：“《大学》者，礼记所云与朱撰之《大学章句》，有异别矣，如‘亲当作新’等。女言虽多，有恐失之真义矣。”昔者南怀瑾大师曾言一趣事：林子超先生喜藏书画，有客指赝品诘之，则答曰：“书画用娱心目，广胸次，消块垒。虽赝品，其艺足以匹真，余玩之，心胸既畅，虽然赝，庸何伤哉？”余以此为可以解问者之惑也。

 

程朱理学、陆王心学其实一也，儒释道三教其实一也，皆吾国《大学》之教也，乃千古至善之论也，非西人以其不知而可以非也。其本为一，散之则为万物，是如行然，目的地惟一焉，而行之法广矣，或舟，或马，或步，随其适耳。知《大学》者，当守本而用末，行《大学》以济世。不可如今日诸多大学，不知本而拘泥乎末，为天下笑，而令前人嗟叹。或问：子论三千余字，较曾子而又长大矣，有一言而可以资吾辈知行《大学》乎？答曰：此无他，惟慎其独乎，问心无愧而已。大学之纲在明明德，在亲民，在止于至善。三纲之关键在明明德。明明德首在慎独。故《大学》之义中之义无他焉，问心无愧而已矣。

 

文末七律，以结是论，并明吾志：

文武之学周至今，飘零多少道为沉。

琵琶西入长安后，河洛中疏汉调琴。

五色交辉能悦目，一身坦荡更开襟。

岂能是处如人意，但要平生不愧心。

 